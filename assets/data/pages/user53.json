{"id":"user53","title":"Robert Burns","exclude_from_menu":"true","image":"Murat Tasiroglu.jpg","main_text":"O my Luve's like a red, red rose<br> That's newly sprung in June;<br> O my Luve's like the melodie<br> That's sweetly played in tune.<br> <br> As fair art thou, my bonnie lass,<br> So deep in luve am I;<br> And I will luve thee still, my dear,<br> Till a' the seas gang dry:<br> <br> Till a' the seas gang dry, my dear,<br> And the rocks melt wi' the sun;<br> I will luve thee still, my dear,<br> While the sands o' life shall run.<br> <br> And fare thee weel, my only Luve,<br> And fare thee weel awhile!<br> And I will come again, my Luve,<br> Tho' it ware ten thousand mile.</p><br>Coming thro' the rye, poor body,<br> Coming thro' the rye,<br> She draiglet a' her petticoatie<br> Coming thro' the rye.<br> <br> O, Jenny's a' wat, poor body;<br> Jenny's seldom dry;<br> She draiglet a' her petticoatie<br> Coming thro' the rye.<br> <br> Gin a body meet a body<br> Coming thro' the rye,<br> Gin a body kiss a body- <br> Need a body cry?<br> <br> Gin a body meet a body<br> Coming thro' the glen,<br> Gin a body kiss a body- <br> Need the warld ken?</p><br>On Turning her up in her Nest with the Plough<br> <br> Wee, sleekit, cow'rin', tim'rous beastie,<br> O what a panic's in thy breastie!<br> Thou need na start awa sae hasty,<br> Wi' bickering brattle!<br> I wad be laith to rin an' chase thee<br> Wi' murd'ring pattle!<br> <br> I'm truly sorry man's dominion<br> Has broken nature's social union,<br> An' justifies that ill opinion<br> Which makes thee startle<br> At me, thy poor earth-born companion,<br> An' fellow-mortal!<br> <br> I doubt na, whiles, but thou may thieve;<br> What then? poor beastie, thou maun live!<br> A daimen-icker in a thrave<br> 'S a sma' request:<br> I'll get a blessin' wi' the lave,<br> And never miss't!<br> <br> Thy wee bit housie, too, in ruin!<br> Its silly wa's the win's are strewin':<br> And naething, now, to big a new ane,<br> O' foggage green!<br> An' bleak December's winds ensuin'<br> Baith snell an' keen!<br> <br> Thou saw the fields laid bare and waste<br> An' weary winter comin' fast,<br> An' cozie here, beneath the blast,<br> Thou thought to dwell,<br> Till, crash! the cruel coulter past<br> Out thro' thy cell.<br> <br> That wee bit heap o' leaves an' stibble<br> Has cost thee mony a weary nibble!<br> Now thou's turned out, for a' thy trouble,<br> But house or hald,<br> To thole the winter's sleety dribble<br> An' cranreuch cauld!<br> <br> But, Mousie, thou art no thy lane<br> In proving foresight may be vain:<br> The best laid schemes o' mice an' men<br> Gang aft a-gley,<br> An' lea'e us nought but grief an' pain,<br> For promised joy.<br> <br> Still thou art blest, compared wi' me!<br> The present only toucheth thee:<br> But, oh! I backward cast my e'e<br> On prospects drear!<br> An' forward, tho' I canna see,<br> I guess an' fear!</p><br>Ae fond kiss, and then we sever;<br> Ae fareweel, and then for ever!<br> Deep in heart-wrung tears I'll pledge thee,<br> Warring sighs and groans I'll wage thee.<br> <br> Who shall say that Fortune grieves him<br> While the star of hope she leaves him?<br> Me, nae cheerful twinkle lights me,<br> Dark despair around benights me.<br> <br> I'll ne'er blame my partial fancy;<br> Naething could resist my Nancy;<br> But to see her was to love her,<br> Love but her, and love for ever.<br> <br> Had we never loved sae kindly,<br> Had we never loved sae blindly,<br> Never met -or never parted,<br> We had ne'er been broken-hearted.<br> <br> Fare thee weel, thou first and fairest!<br> Fare thee weel, thou best and dearest!<br> Thine be ilka joy and treasure,<br> Peace, enjoyment, love, and pleasure!<br> <br> Ae fond kiss, and then we sever;<br> Ae fareweel, alas, for ever!<br> Deep in heart-wrung tears I'll pledge thee,<br> Warring sighs and groans I'll wage thee.</p><br>Farewell to the Highlands, farewell to the North,<br> The birth-place of Valour, the country of Worth;<br> Wherever I wander, wherever I rove,<br> The hills of the Highlands for ever I love.<br> <br> My heart's in the Highlands, my heart is not here;<br> My heart's in the Highlands a-chasing the deer;<br> A-chasing the wild-deer, and following the roe,<br> My heart's in the Highlands wherever I go.<br> <br> Farewell to the mountains high covered with snow;<br> Farewell to the straths and green valleys below;<br> Farewell to the forests and wild-hanging woods;<br> Farewell to the torrents and loud-pouring floods.<br> <br> My heart's in the Highlands, my heart is not here;<br> My heart's in the Highlands a-chasing the deer;<br> A-chasing the wild-deer, and following the roe,<br> My heart's in the Highlands wherever I go.</p>"}